Da počnem odmah sa poentom - prijavite se za PLMW! Dobro, verovatno ne znate šta je to. Razumljivo. Zato vam preporučujem da pročitate, 
kao što sam to i ja uradio, [ovaj tekst](http://composition.al/blog/2019/09/27/apply-to-plmw/) profesorke Lindsi Kuper, koji me je 
inspirisao da se prijavim. Ukratko, PLMW (Programming Languages Mentoring Workshop) je radionica namenjena studentima koji su zainteresovani za akademsku karijeru u polju programskih jezika. 
Održava se četiri puta svake godine, dan pred glavnu konferenciju ([POPL](https://popl20.sigplan.org/), [PLDI](https://pldi20.sigplan.org/), [ICFP](https://icfp20.sigplan.org/) i [SPLASH](https://2020.splashcon.org/)). 
To su četiri "najbitnije" konferencije u polju programskih jezika. Tamo se obrađuju teme kao što su dizajn programskih jezika, sistemi tipova, 
verifikacija softvera, sinteza programa, interaktivni dokazivači, konstrukcija kompilatora, optimizacija itd. Da bi prisustvovali, potrebno je 
registrovati se, rezervisati let, smeštaj, što može da bude jako skupo. Baš zato postoji putna stipendija, koja pokriva sve to, namenjena studentima širom sveta. 
To je najbitnije što imam da kažem. Ta putna stipendija ne važi samo za studente prestižnih univerziteta sa bog-zna-kakvim ocenama. 
Interesovanje je najbitniji kriterijum. Mene je to u januaru (za džabe) odvelo u Nju Orleans!

Ispričaću i kako sam se tamo proveo. Let je trajao dvadesetak sati, smeštaj je bio super, a konferencija još bolja. Teško je opisati 
koliko mi je značilo to iskustvo. Upoznao sam dosta studenata, super ljudi, sa sličnim interesovanjima. Upoznao sam dosta profesora, 
takođe super ljudi sa sličnim interesovanjima. Pričali smo o njihovim radovima, o muzici, aligatorima, životu, i ostalim glupostima. 
Inače, svi tamo su voljni za razgovor. To je, u neku ruku, i poenta konferencije. Kroz te razgovore i kroz razna predavanja sam, 
u nedelju dana, naučio više nego mesecima kod kuće. Jedino mi je žao što nisam malo više vremena izdvojio za razgledanje. 
Biće prilike i za to, da kucnem u drvo. Inspirisan tuđim genijem i preporukom jednog profesora sa [Maks Plank Instituta](https://www.mpi-sws.org/), odlučio sam 
da se prijavim za letnju praksu na nekoliko evropskih istraživačkih instituta. Baš skoro sam dobio potvrdu da sam prihvaćen na 
[IMDEA institut](http://software.imdea.org/), pa ću tako (ako se situacija sa COVID-19 iole popravi), ovog leta tri meseca provesti u Madridu. 
Da nisam otišao na PLMW i da mi neko nije eksplicitno rekao "prijavi se tu, tu, i tamo", sumnjam da bi mi to uopšte palo na pamet. 
Sumnjam da bih se izborio sam sa sobom i prešao preko "svejedno me neće primiti" mentaliteta.

Međutim, kao što ste verovatno i sami zaključili, situacija se promenila. Sledeća od one četiri konferencije, PLDI, koja je planirana 
za jun ove godine u Londonu, se neće tamo održati. To su ujedno i loše i dobre vesti. Umesto uživo, [održaće se online](https://twitter.com/PLDI/status/1240401711124090883) i biće potpuno 
besplatna za sve! 

Stoga, obratite pažnju na njihov sajt ili tviter nalog do juna i nemojte da propustite ovu priliku. A kasnije, kada pandemija prođe, prijavite se za PLMW!

